» [Wróć do wzorów dokumentów](https://github.com/szanitani/szczepienia/blob/master/Szczepienia%20Postepowanie.md)

##Zbiór odpowiedzi na najczęściej zadawane pytania dotyczące prawnej strony obowiązkowych szczepień ochronnych w Polsce.

###Wstęp
Zbiór powstał w oparciu o doświadczenia i wiedzę uczestników forum. Zbioru tego nie można traktować jako źródła przepisów prawa ani jako wiążącej porady prawnej. W celu weryfikacji zawartych w tekście przepisów prosimy sprawdzić oficjalne strony internetowe jednostek administracji publicznej, sejmu, ministerstw - publikujące aktualne akty prawne.

Autorzy nie ponoszą żadnej odpowiedzialności za wykorzystanie informacji zawartych w tym zbiorze pytań i odpowiedzi.

###Uwaga!
  1. **Wzory wszystkich pism** są dostępne [tutaj](http://mobilkredyt.nazwa.pl/szczepienia/). W tekście są także zawarte linki do konkretnych wzorów. Jeżeli masz wątpliwości jaki wzór zastosować albo czy wybrany wzór jest adekwatny do sytuacji - napisz pytanie w temacie [PROŚBY O POMOC](http://szczepienia.org.pl/viewtopic.php?p=69080). Opisz swoją sytuację w miarę dokładnie, nie podawaj żadnych danych osobowych. Na pewno odpowiemy i postaramy się pomóc.
  2. Nie korzystaj z różnych pism znalezionych w internecie jeżeli nie rozumiesz dokładnie całego zagadnienia prawnego. Mogą to być pisma nieaktualne, zawierające błędy lub zupełnie nieodpowiednie do sytuacji.


###Stosowane skróty:
- ustawa o szczepieniach - ustawa z dnia 5 grudnia 2008 r. o zapobieganiu oraz zwalczaniu zakażeń i chorób zakaźnych u ludzi.
- KPA - kodeks postępowania administracyjnego
- Sanepid - Państwowy Inspektor Sanitarny
- KW - kodeks wykroczeń
- ustawa o egzekucji - ustawa o postępowaniu egzekucyjnym w administracji
- ustawa o PIS - ustawa o Państwowej Inspekcji Sanitarnej
- rozporządzenie o szczepieniach - rozporządzenie Ministra Zdrowia z dnia 18 sierpnia 2011 r. w sprawie wykazu obowiązkowych szczepień ochronnych oraz zasad przeprowadzania i dokumentacji szczepień
- rozporządzenie o NOP. - rozporządzenie Ministra Zdrowia w sprawie niepożądanych odczynów poszczepiennych oraz kryteriów ich rozpoznawania
- szczepienie - obowiązkowe szczepienie ochronne
- przychodnia - zakład opieki zdrowotnej świadczący usługę wykonywania szczepień
- karta szczepień - karta uodpornienia prowadzone przez świadczeniodawcę wykonującego szczepienia.
- NSA - Naczelny Sąd Administracyjny
- WSA - Wojewódzki Sąd Administracyjny
- WIS - Wojewódzki Inspektor Sanitarny


###Czy szczepienia są obowiązkowe?
Tak. Wynika to z ustawy z dnia 5 grudnia 2008 r. o zapobieganiu oraz zwalczaniu zakażeń i chorób zakaźnych u ludzi.

```
Art.5
1. Osoby przebywające na terytorium Rzeczypospolitej Polskiej są obowiązane na zasadach określonych w ustawie do:
1) poddawania się badaniom sanitarno-epidemiologicznym, w tym również postępowaniu mającemu na celu pobranie lub dostarczenie materiału do tych badań;
2) poddawania się obowiązkowym szczepieniom ochronnym w ramach Narodowego Programu Szczepień Ochronnych;
```


###Czy za nie poddanie się szczepieniom grozi jakaś kara?
Naszym zdaniem żadne przepisy obowiązującego prawa nie dają możliwości nałożenia jakiejkolwiek kary. Ustawa o szczepieniach nie zawiera żadnego przepisu dającego możliwość karania za niedopełnienie obowiązku poddaniu się szczepieniu. Taki przepis istniał w poprzedniej wersji ustawy, ale po nowelizacji w 2008 roku został usunięty.
Pomimo tego Sanepid różnymi sposobami usiłował nałożyć karę grzywny wykorzystując przepisy o postępowaniu egzekucyjnym w administracji. Przepisy te, ogólnie mówiąc, pozwalają urzędowi karać obywatela za niewykonanie różnych obowiązków - pieniężnych lub niepieniężnych.

Obecne orzecznictwo Naczelnego Sądu Administracyjnego zamyka możliwość karania przez Sanepid. W wyroku z dnia 01.08.2013 [Sygn. akt. II OSK 745/12](http://orzeczenia.nsa.gov.pl/doc/B365A84E32), sąd stwierdził, że Sanepid **NIE MA PRAWA NAKŁADAĆ GRZYWNY** za brak szczepień, gdyż nie jest organem właściwym. W sprawach obowiązku niepieniężnego organem właściwym jest wojewoda.


###W jaki sposób Sanepid może próbować nałożyć na mnie karę?
Pomimo wyroku NSA zdarzają się jeszcze próby nałożenia grzywny przez Sanepid. Próby te najprawdopodobniej wynikają z nieświadomości urzędników. W przypadku otrzymania pisma grożącego nałożeniem grzywny należy wysłać odpowiedź powołując się na wyżej wymieniony wyrok. Wzór pisma jest dostępny [tutaj](http://mobilkredyt.nazwa.pl/szczepienia/odpowiedz%20na%20upomnienie%20-%20brak%20podstaw.doc)

Oprócz tego niektóre Sanepidy Wojewódzkie zawarły porozumienie z wojewodami, które deleguje na sanepid prowadzenie egzekucji obowiązkowych szczepień. Dlatego czasem zdarza się że to sanepid wojewódzki nakłada grzywnę a nie wojewoda.


###Co jeszcze może zrobić Sanepid?
Sanepid może:

1. nie podejmować żadnych działań uważając, że sprawa należy do wojewody
2. wysłać informację / wezwanie / przypomnienie o obowiązku szczepień
3. wysłać pismo informujące, że sprawę przekazuje do wojewody
4. wystawić Tytuł Wykonawczy

W przypadku punktów 2. i 3. należy wysłać pismo o odmowie badania kwalifikacyjnego. Będzie to potrzebne w dalszych odwołaniach.

Punkt 4. wymaga reakcji w postaci złożenia odwołania. Odwołanie to nazywa się "zarzuty do postępowania egzekucyjnego". Wzór jest dostępny [tutaj](http://mobilkredyt.nazwa.pl/szczepienia/PIS%20zarzuty%20do%20tytulu%20wykonawczego.doc). Na złożenie tego odwołania masz 7 dni od daty odbioru pisma. Odwołanie wysyłasz do Powiatowego Sanepidu.

Pamiętaj: tytuł wykonawczy to tylko dokument stwierdzający niewykonanie obowiązku. Nie nakłada on żadnej grzywny! To tylko element procedury administracyjnej, która właściwie nie wiadomo do czego prowadzi. Ale jednak warto się odwołać aby nie pozostawiać tego działania bez odpowiedzi. Naszym zdaniem organ nie ma prawa wystawiać takiego dokumentu, gdyż obowiązek nie jest wymagalny ani nie jest określony dokładnie przez przepisy prawa. Szczegóły są w piśmie.


###Co może zrobić wojewoda?
Wojewoda jest organem administracji państwowej wskazanym jako organ egzekucyjny do wszystkich obowiązków które nie są szczególnie przekazane do innych organów. Teoretycznie więc może prowadzić egzekucję w stosunku do szczepień ochronnych. Jednakże szczegółowa analiza przepisów wskazuje kilka przeszkód dla takiego działania:

1. Aby organ mógł prowadzić egzekucję, obowiązek powinien być w ustawie zagrożony karą. Tak jednak nie jest, ustawa o szczepieniach nie zawiera żadnego zagrożenia karą. Zatem żaden organ nie może prowadzić takiego postępowania gdyż nie może stosować takiej interpretacji prawa w której wyręcza ustawodawcę i sam wymyśla kary wg własnego uznania.
2. Żaden przepis obowiązującego prawa nie wskazuje terminów szczepień na które powołuje się Sanepid. Terminy te są określone w komunikacie Głównego Inspektora Sanitarnego. Jednakże komunikat taki nie jest źródłem obowiązującego prawa. Zgodnie z Konstytucją RP mogą być to tylko ustawy i rozporządzenia. A rozporządzenie Ministra Zdrowia w tej sprawie określa tylko przedziały wiekowe, zwykle od 7 tygodnia urodzenia do 19 roku życia. Oznacza to że obowiązek nie jest wymagalny przed upływem tych terminów, czyli przed osiągnięciem wieku wskazanego w rozporządzeniu. W takim wypadku wojewoda nie może nakładać grzywny bowiem zobowiązany ma jeszcze dużo czasu na wykonanie tego obowiązku.
3. Zgodnie z ustawą szczepienie można wykonać wtedy gdy jest wykonane badanie kwalifikacyjne. Badanie kwalifikacyjne nie jest obowiązkowe, zatem każdemu przysługuje prawo jego odmowy. Zatem w sytuacji gdy zobowiązany lub jego prawny opiekun odmawia wykonania badania - szczepienie nie może być wykonane.

Zapewne dopóki Naczelny Sąd Administracyjny nie rozpatrzy powyższych argumentów wnikliwie będą pojawiały się różne interpretacje tych przepisów, zarówno wydane przez organy jak i przez wojewódzkie sądy administracyjne.


###Jak obecnie wygląda sytuacja?
Duża część Sanepidów w Polsce nie podejmuje w ogóle żadnych działań. Te które podejmują na ogół wysyłają najpierw upomnienie, a potem kierują sprawę do wojewody. Obecnie kilku wojewodów zaczęło wystawiać postanowienia o nałożeniu grzywny (kujawsko-pomorski, wielkopolski, warmińsko-mazurski). Kwoty grzywny są w granicach 400-500 zł. Od tych postanowień zostały złożone odwołania do Ministra Zdrowia i obecnie czekamy na ich rozpatrzenie.

Oprócz tego została wniesione skarga w interesie publicznym do wojewody wielkopolskiego na działania organu ignorujące konstytucyjne prawa obywateli.


###Jak postępować w przypadku otrzymania UPOMNIENIA lub GRZYWNY?
W przypadku otrzymania upomnienia należy złożyć pismo "odmowa badania kwalifikacyjnego" - wzory pism do pobrania [tutaj](http://www.mobilkredyt.nazwa.pl/szczepienia/)

W przypadku Grzywny - pisać na forum w temacie "prośby o pomoc". Prześlemy odpowiednie wzory odwołań. Z racji tego że każda sprawa może być różna, nie stosuje się jeszcze gotowych wzorów.


###Czy to prawda, że grzywna może wynosić aż 50 000 zł?
Jednorazowa grzywna nie może tyle wynosić. Może być wielokrotnie nakładana aż do tej wysokości. Nie można także nałożyć kilku grzywien na raz. Ponadto przepisy ustawy o egzekucji mówią, że środek przymusu, czyli grzywna, nie może być zbyt uciążliwa.
```
Art.7 § 2. Organ egzekucyjny stosuje środki egzekucyjne, które prowadzą bezpośrednio do wykonania obowiązku, a spośród kilku takich środków  środki najmniej uciążliwe dla zobowiązanego.
```
W praktyce nakładane grzywny wahają się w granicach 100-500 zł.


###Czy nałożoną grzywnę muszę od razu zapłacić?
Nie. Po złożeniu odwołania Sanepid Wojewódzki uchyli postanowienie powiatowego i sprawa jest zakończona. Uchylenie postanowienia o nałożeniu grzywny automatycznie likwiduje obowiązek zapłaty grzywny. Jeżeli grzywna została zapłacona a postanowienie o jej nałożeniu zostało uchylone - **wpłacona grzywna będzie zwrócona**.


###Czy mogę jeszcze dostać karę 1500 zł z kodeksu wykroczeń?
Nie. Sanepid często powołuje się na ten przepis jednak nie ma on w praktyce obecnie zastosowania. Przepis ten brzmi dokładnie tak:
```
Art. 115. § 1. Kto, pomimo zastosowania środków egzekucji administracyjnej, nie poddaje się obowiązkowemu szczepieniu ochronnemu przeciwko gruźlicy lub innej chorobie zakaźnej albo obowiązkowemu badaniu stanu zdrowia, mającemu na celu wykrycie lub leczenie gruźlicy, choroby wenerycznej lub innej choroby zakaźnej, podlega karze grzywny do 1.500 złotych albo karze nagany.
§ 2. Tej samej karze podlega, kto, sprawując pieczę nad osobą małoletnią lub bezradną, pomimo zastosowania środków egzekucji administracyjnej, nie poddaje jej określonemu w § 1 szczepieniu ochronnemu lub badaniu.
```
Jak widać aby zastosować ten przepis musi być wyczerpana droga egzekucji administracyjnej. Czyli najpierw Sanepid musi nałożyć karę, potem rozpatrzeć odwołania, potem odwołania musi rozpatrzeć sąd. Dopiero wtedy, jeżeli zapadnie niekorzystny wyrok sądu w obu instancjach (WSA i NSA), można próbować nakładać taką karę z Kodeksu Wykroczeń. W świetle obecnego orzecznictwa jest to praktycznie niemożliwe bowiem Sanepid kar nie może nakładać. Jedyna ewentualność nałożenia grzywny z KW jest taka jeżeli osoba ukarana w ogóle nie złoży odwołań i wszystko się uprawomocni. Ale w takim wypadku istnieje jeszcze dodatkowa droga prawna - stwierdzenie nieważności postanowienia.


###Czy dziecko może być zaszczepione siłą?
Nie. Tzw. środków przymusu bezpośredniego nie można stosować w przypadku osób zdrowych. Żadna decyzja Sanepidu nie może takiej czynności nakazać. Tylko w wypadku podejrzenia lub rozpoznania choroby szczególnie niebezpiecznej i wysoce zakaźnej można zastosować jakieś zabiegi "na siłę". Wynika to z ustawy o szczepieniach:
```
Art. 36. 1. Wobec osoby, która nie poddaje się obowiązkowi szczepienia, badaniom sanitarnoepidemiologicznym, zabiegom sanitarnym, kwarantannie lub izolacji, a u której podejrzewa się lub rozpoznano chorobę szczególnie niebezpieczną i wysoce zakaźną, stanowiącą bezpośrednie zagrożenie dla zdrowia lub życia innych osób, może być zastosowany środek przymusu bezpośredniego polegający na przytrzymywaniu, unieruchomieniu lub przymusowym podaniu leków.
```


###Czy obowiązek szczepień jest zgodny z Konstytucją?
Sprawa jest dyskusyjna. Art. 31 ust. 3 Konstytucji ma treść:
```
Ograniczenia w zakresie korzystania z konstytucyjnych wolności i praw mogą być ustanawiane tylko w ustawie i tylko wtedy, gdy są konieczne w demokratycznym państwie dla jego bezpieczeństwa lub porządku publicznego, bądź dla ochrony środowiska, zdrowia i moralności publicznej, albo wolności i praw innych osób. Ograniczenia te nie mogą naruszać istoty wolności i praw.
```

Obowiązek szczepienia jest ograniczeniem w zakresie wolności obywatela. Pytanie pierwsze: czy jest konieczny dla ochrony zdrowia?

W wielu krajach europejskich obowiązku takiego nie ma i ochrona zdrowia obywateli na tym nie cierpi. Druga kwestia: Czy ten przymus nie narusza istoty wolności i praw? Prawo do wolności przekonań i wyboru metod ochrony zdrowia zdaje się być podstawowym i istotnym prawem obywatela. Jest to temat, który może rozstrzygnąć Trybunał Konstytucyjny.

Wiele też wątpliwości co do zgodności z konstytucją budzi fakt precyzowania terminów i rodzajów szczepień przez Głównego Inspektora Sanitarnego w jego komunikacie. Taki komunikat w myśl art.87 konstytucji nie jest źródłem prawa, a obowiązek musi wynikać z przepisów prawa. Na razie sądy administracyjne nie zajęły stanowiska w tej sprawie.


###Jak można przymuszać do szczepień skoro wiadomo że są szkodliwe?
Dyskusja na temat szkodliwości szczepień wykracza poza ramy działu prawnego.
Stanowisko organów administracji państwowej oraz wielu lekarzy jest takie, że szczepienia są bezpieczne, a ewentualne niepożądane działania są kosztem ponoszonym dla dobra ogólnego.


###Czy mogę odmówić wykonania szczepień powołując się na Kartę Praw Pacjenta?
Naszym zdaniem tak. Ustawa z dnia 6 listopada 2008 r. o prawach pacjenta i Rzeczniku Praw Pacjenta mówi, że:
```
Art. 16. Pacjent ma prawo do wyrażenia zgody na udzielenie określonych świadczeń zdrowotnych lub odmowy takiej zgody, po uzyskaniu informacji w zakresie określonym w art. 9.
```

Jednakże art. 15 tejże ustawy mówi, że od tej zasady mogą istnieć wyjątki określone w innych ustawach:
```
Przepisy niniejszego rozdziału stosuje się do wyrażenia zgody na udzielenie świadczeń zdrowotnych albo odmowy takiej zgody, jeżeli przepisy odrębnych ustaw nie stanowią inaczej.
```

W przypadku szczepień istnieje odrębna ustawa, która stanowi, że szczepienia ochronne są obowiązkowe. Jednak "obowiązkowe" nie oznacza, że mogą być wykonane bez zgody pacjenta, czyli z zastosowaniem przymusu bezpośredniego. Lekarz nie wykona szczepienia jeżeli odmówisz. Wykonanie zabiegu medycznego bez zgody pacjenta, czyli z zastosowaniem przymusu bezpośredniego dopuszcza art.36 ust.1 ustawy o szczepieniach. **Ale możliwość ta dotyczy tylko osoby chorej na chorobę szczególnie niebezpieczną**:
```
Art. 36. 1. Wobec osoby, która nie poddaje się obowiązkowi szczepienia, badaniom sanitarnoepidemiologicznym, zabiegom sanitarnym, kwarantannie lub izolacji, a u której podejrzewa się lub rozpoznano chorobę szczególnie niebezpieczną i wysoce zakaźną, stanowiącą bezpośrednie zagrożenie dla zdrowia lub życia innych osób, może być zastosowany środek przymusu bezpośredniego polegający na przytrzymywaniu, unieruchomieniu lub przymusowym podaniu leków.
```
Sanepid niestety nie akceptuje takiej odmowy, argumentując, że szczepienie jest obowiązkowe więc nie można odmówić.

Naszym zdaniem jest to pogląd błędny, ale nie ma to na razie potwierdzenia w orzecznictwie.


###Czy obowiązek szczepień jest zgodny z prawem UE?
Tak. Przepisy Unii Europejskiej nie regulują tej kwestii i pozostawiają ją do regulacji w każdym kraju niezależnie. W większości krajów UE szczepienia nie są obowiązkowe (np. Niemcy, Austria, Norwegia, Anglia), w innych są ale wybiórczo, np. Belgia, Francja, Włochy.


###Czy można odmówić szczepień z przyczyn religijnych lub etycznych?
Można, ale to nic nie da. Ustawa o szczepieniach mówi, że od szczepień może zwolnić jedynie zaświadczenie lekarza specjalisty. Innych przypadków zwolnienia ustawa nie przewiduje. W związku z tym nie ma znaczenia na co się powołujemy odmawiając szczepień: czy na przekonania religijne, czy na możliwą szkodliwość szczepień. Bez wspomnianego zaświadczenia procedura przymuszania będzie toczyć się bez względu na przekonania odmawiającego. Oczywiście można przesłać pisemnie swoje stanowisko do Sanepidu ale odpowiedź w tej kwestii będzie na ogół zawsze taka sama: obowiązek jest, a od obowiązku może zwolnić tylko zaświadczenie. Szczepienia są bezpieczne bo są dopuszczone do stosowania przez właściwy organ tj Ministerstwo Zdrowia. Wprawdzie to samo Ministerstwo Zdrowia wydało [rozporządzenie w sprawie niepożądanych odczynów poszczepiennych](http://www.google.pl/url?sa=t&rct=j&q=&esrc=s&source=web&cd=1&cad=rja&ved=0CCkQFjAA&url=http%3A%2F%2Fwww2.mz.gov.pl%2Fwwwmz%2Findex%3Fmr%3Dm1%26ms%3D904%26ml%3Dpl%26mi%3D904%26mx%3D0%26mt%26my%3D9%26ma%3D016570&ei=-mYMU--_J5Le7AbH_IHgBQ&usg=AFQjCNFHX2YLjEsauO5Gv8nSflsp4b5C7A&bvm=bv.61725948,d.ZGU), ale ta argumentacja do Sanepidu nie trafia.


###Kto może odroczyć dziecko od szczepienia lub je całkowicie zwolnić?
Okresowo przesunąć termin szczepień może lekarz pierwszego kontaktu. Stwierdzenie przez lekarza stałych przeciwwskazań do szczepienia (czyli zwolnienie całkowite) wymaga potwierdzenia przez lekarza specjalistę. Wynika to z rozporządzenia w sprawie szczepień § 13:
```
2. W przypadku stwierdzenia przez lekarza okresowych przeciwwskazań do szczepienia ochronnego przesuwa się termin szczepienia do chwili ich ustąpienia, co lekarz odnotowuje w karcie uodpornienia i w książeczce szczepień.
```

Przepisy nie precyzują jaki lekarz to w tym wypadku "specjalista". Sanepidy respektują zwolnienia od neurologów i lekarzy z dziedziny szczepień. Specjaliści od szczepień pracują w Wojewódzkiej Poradni Szczepień. Z doświadczeń innych ludzi wynika, że lekarze z takiej poradni są bardzo niechętnie nastawieni do wydawania czy potwierdzania takich zaświadczeń. Różne niepokojące objawy po szczepieniach zaobserwowane przez matkę niestety na ogół nie są brane pod uwagę. Jedynie "twarda" dokumentacja medyczna, w tym zaświadczenie od neurologa może być podstawą do całkowitego zwolnienia.


###Przychodnia przysyła mi upomnienia, co mam zrobić?
Jeżeli nie chcesz szczepić dziecka, masz do wyboru kilka opcji. Po pierwsze, możesz nie robić nic (opcja 1). Nie ma obowiązku odpowiadania na pisma z przychodni ani składania żadnych oświadczeń. W niektórych przychodniach prosi się lub żąda od rodzica podpisania deklaracji o odmowie zaszczepienia dziecka, jednak NIE MA takiego obowiązku. Możesz oczywiście złożyć oświadczenie (opcja 2), że nie zgadzasz się na przeprowadzenie żadnych szczepień, ale musisz liczyć się z tym, że może to przyśpieszyć przekazanie stosownej informacji do Sanepidu (wpisanie na listę rodziców odmawiających zaszczepienia dziecka), a tym samym ewentualność rozpoczęcia procedury administracyjnej przez Sanepid.

Co istotne, przychodnia jest zobowiązana do przedstawienia podczas regularnych kontroli Sanepidu kart uodpornienia pacjenta, w związku z czym informacje o nie zaszczepieniu dziecka mogą zostać przekazane do Sanepidu bez względu na złożenie lub nie stosownej deklaracji przez rodziców.
Pisemna deklaracja o odmowie poddania dziecka szczepieniom ułatwia sprawę przychodni, bowiem zdejmuje z nich ciężar upominania pacjenta i tłumaczenia się Sanepidowi z niewykonanych szczepień. Często też kończy temat nagabywania pacjenta przez lekarza czy pielęgniarki o szczepienia, jednakże może przyśpieszyć działania Sanepidu.


###Czy muszę podpisać oświadczenie w przychodni o odmowie szczepień?
Nie. Nie ma takiego obowiązku. Możesz złożyć takie oświadczenie ale nikt nie ma prawa Ciebie do tego zmuszać. Złożenie oświadczenia ułatwia sprawę przychodni i pacjentowi ale jednocześnie może przyśpieszyć podjęcie jakiś działań przez Sanepid.


###Jak uniknąć zaszczepienia dziecka w szpitalu po urodzeniu?
Istnieją dwa rozwiązania:
1. W trakcie przyjęcia dziecka do szpitala składasz pisemne oświadczenie o treści:
```
My niżej podpisani ... nie wyrażamy zgody na wykonanie jakichkolwiek szczepień ochronnych w szpitalu ... na naszym dziecku bezpośrednio po urodzeniu, ani w całym okresie pobytu w szpitalu.
```
Taki brak zgody nie oznacza całkowitej odmowy, a jedynie odmowę wykonania szczepień w danej konkretnej sytuacji. Jednakże należy pamiętać, że to oświadczenie najprawdopodobniej zostanie przekazane przez szpital do Sanepidu co czasem powoduje wszczęcie postępowania administracyjnego.

2. Nie podpisywać żadnych oświadczeń ale oznajmić swoją wolę ustnie. W tym wypadku trzeba stale pilnować dziecka gdyż może być zaszczepione np. na skutek niepoinformowania wszystkich osób odpowiedzialnych za szczepienia.

**Pamiętaj: Jako rodzic sprawujący opiekę rodzicielską Ty decydujesz o tym jakie zabiegi medyczne są wykonywane na Twoim dziecku i każdy taki zabieg wymaga Twojej zgody.** To że szczepienia są obowiązkowe NIE oznacza, że można je wykonać bez zgody pacjenta czy rodzica! Te pojęcia są często mylone.

Szczepienie można wykonać bez zgody tylko w bardzo skrajnych przypadkach takich jak groźna epidemia (reguluje to ustawa o szczepieniach).


###A co jeżeli pomimo mojego sprzeciwu dziecko zostanie zaszczepione?
Takie sytuacje w szpitalu niestety mają miejsce, ale na szczęście zdarza się to stosunkowo rzadko. W takim wypadku niewiele da się zrobić. Jeżeli szpital pomimo odmowy pisemnej zabieg wykonał to można złożyć skargę do dyrektora szpitala, do rzecznika praw pacjenta działającego przy wojewódzkim oddziale NFZ lub do rzecznika odpowiedzialności zawodowej działającego przy okręgowej izbie lekarskiej oraz przy okręgowej izbie pielęgniarek i położnych.


###Skąd Sanepid wie, że nie szczepię dzieci?
Takie informacje przekazuje przychodnia na podstawie zapisów w karcie uodpornienia. Z naszych doświadczeń wynika, że nie zawsze to czyni, ale spoczywa na niej obowiązek sporządzania kwartalnej informacji do Sanepidu. Obowiązek ten wynika z rozporządzenia o szczepieniach:
```
§15
O fakcie uchylania się od poddania obowiązkowym szczepieniom ochronnym, o których mowa w § 1, świadczeniodawca przechowujący karty uodpornienia zawiadamia pisemnie właściwego państwowego powiatowego inspektora sanitarnego.
```


###Czy mogę wziąć kartę szczepień mojego dziecka z przychodni?
Nie. Karta szczepień wystawiana jest w szpitalu zaraz po urodzeniu dziecka i przekazywana do wybranej przez rodzica przychodni.

Wynika to z rozporządzenia o szczepieniach:
```
§ 11
1. Karta uodpornienia, o której mowa w § 10 ust. 1 pkt 1, wystawiana jest:
1) dla dziecka bezpośrednio po jego narodzinach - przez osobę wystawiającą zaświadczenie o urodzeniu żywym i przekazywana za pokwitowaniem lub potwierdzeniem odbioru wskazanemu przez rodziców bądź opiekunów dziecka świadczeniodawcy sprawującemu opiekę profilaktyczną nad tym dzieckiem;
2) dla osoby dorosłej - przez świadczeniodawcę sprawującego opiekę profilaktyczną nad tą osobą.
2. Kartę uodpornienia przechowuje świadczeniodawca sprawujący opiekę profilaktyczną zgodnie z przepisami o powszechnym ubezpieczeniu zdrowotnym, a w przypadku osoby nieubezpieczonej - państwowy powiatowy inspektor sanitarny właściwy dla miejsca zamieszkania tej osoby.
```
Czasem zdarzają się jednak przypadki wydania karty szczepień rodzicowi. Przepisy o dokumentacji medycznej zezwalają na wydanie takiej dokumentacji pacjentowi za pokwitowaniem. Jednakże karta szczepień jest szczególnym rodzajem takiej dokumentacji i zasady jej przechowywania są ustalone w odrębnych przepisach. A tam przepisy nie wskazują możliwości wydania pacjentowi karty szczepień.

Jeżeli weźmiesz kartę szczepień nie oznacza to, że nie zatrzyma to całą procedurę. Znamy przypadki, w których właśnie tak się stało, tj pomimo braku kraty szczepień sprawę przekazano do Sanepidu. Jednakże nie jest to regułą.


###Czy mogę szczepić dzieci w prywatnej przychodni?
Tak, nie ma obowiązku korzystania w tym przypadku z publicznej służby zdrowia. Jednakże w większości przypadków zmiany przychodni karta szczepień nie jest wydawana rodzicowi, tylko przesyłana do nowej przychodni. Wynika to z rozporządzenia o szczepieniach §11 ust. 5
```
W przypadku wykonywania szczepień ochronnych przez innego świadczeniodawcę niż sprawujący opiekę profilaktyczną, karta uodpornienia jest przekazywana świadczeniodawcy wykonującemu szczepienie za pokwitowaniem lub potwierdzeniem odbioru.
```
Nie wiemy jak wygląda w praktyce sprawa przekazywania informacji do Sanepidu w zakresie odmowy szczepień przez prywatne przychodnie. Wyżej wspomniane rozporządzenie nakłada obowiązek na wszystkich świadczeniodawców, ale nie jest wykluczone, że prywatne przychodnie będą miały mniej restrykcyjne podejście.


###Do jakiego wieku dziecko podlega obowiązkowi szczepień ochronnych?
Zależy to od rodzaju szczepień, ale najpóźniej do 19 roku życia. Wyjątek stanowią szczepienia:

- przeciw krztuścowi - do 7 roku życia
- przeciw wirusowemu zapaleniu wątroby typu B - do 15 roku życia

Wynika to z rozporządzenia o szczepieniach §1 pkt.1 do 10.


###Ukończyłem niedawno 18 lat, czy dalej muszę się szczepić?
Tak. Szczepienia są obowiązkowe maksymalnie do 19 roku. W związku z tym, że pozostał Ci jeszcze tylko rok masz spore szanse przeczekać ten okres nie narażając się na różne działania Sanepidu.

1. Jeżeli otrzymujesz upomnienia z przychodni oznacza to, że jeszcze trochę czasu upłynie zanim otrzymasz wezwanie czy upomnienie z Sanepidu. A nawet jeżeli to się później stanie, w dniu 19 urodzin obowiązek wygasa, a więc wszystkie związane z tym akty urzędowe też.
2. Jeżeli otrzymujesz pisma z Sanepidu, zwróć uwagę czy są adresowane do rodziców czy do Ciebie. Jeżeli do rodziców, to oznacza, że strona postępowania jest wyznaczona nieprawidłowo, a zatem decyzja czy postanowienie w takiej sprawie będzie miała poważny błąd prawny i tym samym będzie bardzo łatwo ją uchylić. Jeżeli pisma są adresowane do Ciebie to znaczy, że procedura jest prowadzona prawidłowo i musisz się tym zainteresować. Przede wszystkim zawsze odbieraj pisma, sprawdzaj ich treść dokładnie, a w razie pytań pisz na forum. Od wszelkich postanowień czy decyzji masz określone terminy odwołań, których nie możesz przekroczyć!
Pamiętaj, że jesteś w dobrej sytuacji, bowiem tylko rok dzieli Cię od uwolnienia się od tego obowiązku.

O fakcie ukończeniu 19 roku życia nie musisz nikogo powiadamiać, po prostu obowiązek przestaje Ciebie dotyczyć. Jeżeli jednak już coś otrzymywałeś w tej sprawie z Sanepidu - napisz krótkie pismo o tej treści:
```
Informuję, że w związku z ukończeniem w dniu ........ 19 roku życia obowiązek szczepień ochronnych przestał mnie dotyczyć. Tym samym proszę o umorzenie postępowania prowadzonego w mojej sprawie.
```


###Czy brak szczepień w książeczce może być przeszkodą w przyjęciu do przedszkola, szkoły czy uczelni wyższej?
Według naszej wiedzy NIE, ponieważ nie są nam znane żadne przepisy, które określały by wymóg posiadania wszystkich szczepień ochronnych przy przyjęciu do przedszkola czy innej placówki edukacyjnej.

Jednakże zdarzają się przypadki upominania się przez pielęgniarki szkolne lub inne osoby o informacje na temat wykonanych szczepień. Zawsze w takim wypadku **poproś grzecznie o podstawę prawną takiego żądania**. Często zdarza się, że osoby, które tego żądają powołują się na nieaktualne już rozporządzenie Ministra Zdrowia z dnia 22 grudnia 2004 r. w sprawie zakresu i organizacji profilaktycznej opieki zdrowotnej nad dziećmi i młodzieżą. Jeden z załączników do tego rozporządzenia określał szczegółowo zakres gromadzonych informacji o uczniu przez pielęgniarkę szkolną, w tym informacje o szczepieniach ochronnych.

Te przepisy **nie są już aktualne** i obecnie obowiązuje rozporządzenie Ministra Zdrowia z dnia 28 sierpnia 2009 r. w sprawie organizacji profilaktycznej opieki zdrowotnej nad dziećmi i młodzieżą, które nie określa wyglądu i zakresu tej dokumentacji tylko odwołuje się do Rozporządzenie Ministra Zdrowia z dnia 21 grudnia 2010 w sprawie w sprawie rodzajów i zakresu dokumentacji medycznej oraz sposobu jej przetwarzania. A to rozporządzenie nie zawiera żadnego przepisu, który nakazywałby zbieranie informacji o szczepieniach ucznia.
```
§ 70. Indywidualna dokumentacja ucznia zawiera dane określone w § 10 ust. 1 pkt 1-4 oraz dodatkowo:
1) informacje o przebytych chorobach i problemach zdrowotnych ucznia;
2) informacje o innych problemach mających wpływ na zdrowie ucznia;
3) wyniki przeprowadzanych testów przesiewowych.
```
ROZPORZĄDZENIE MINISTRA ZDROWIA z dnia 20 grudnia 2012 r. aktualizujące wyżej wspomniane rozporządzenie nie wprowadza zmian w tym przepisie.

###Wyjeżdżam na dłużej za granicę, czy dalej mam obowiązek szczepienia?
Nie. Obowiązek szczepienia dotyczy tylko osób przebywających na terytorium RP dłużej niż 3 miesiące. Wynika to z ustawy o szczepieniach, Art.5 ust.3
```
3. Osoby przebywające na terytorium Rzeczypospolitej Polskiej przez okres krótszy niż trzy miesiące są zwolnione z obowiązku poddawania się szczepieniom ochronnym, z wyjątkiem szczepień przeciw wściekliźnie i przeciw tężcowi u osób ze styczności.
```

Sam wyjazd za granicę nie wystarczy, trzeba o nim powiadomić przychodnię i Sanepid ponieważ postępowanie administracyjne może się toczyć pod Twoją nieobecność (zobacz pytanie: Czy mogę po prostu nie odbierać pism z Sanepidu?). Zawiadomienie takie najlepiej jest wysłać listownie z kraju docelowego. Pismo powinno zawierać informację, że wraz z Tobą w kraju X przebywa też dziecko, którego dotyczą szczepienia.

Oprócz tego należy w piśmie wskazać **pełnomocnika do doręczeń w Polsce**. Taki obowiązek nakłada KPA. Może to być ktoś z rodziny, sąsiad, znajomy. Nie musi mieć żadnego pełnomocnictwa notarialnego wystarczy wskazać go organowi (imię, nazwisko, adres). Do tej osoby organ będzie wysyłał pisma. Nic więcej ta osoba nie musi robić, powinna odebrać to pismo i poinformować Cię o jego treści.

Jeżeli nie wskażesz tego pełnomocnika, postępowanie może się toczyć bez Twojej wiedzy. Organ nie ma obowiązku wysyłać pism poza granicę Polski.

Jeżeli chcesz w 100% działać zgodnie z przepisami możesz zgłosić do urzędu miasta lub gminy wyjazd za granicę na dłuższy czas. Otrzymasz w takim wypadku zameldowanie tymczasowe w docelowym kraju. Twój meldunek stały nie ulegnie zmianie, po prostu otrzymasz dokument potwierdzający meldunek tymczasowy za granicą. Kopię tego dokumentu prześlij do Sanepidu wraz z pismem informującym o wyjeździe.


###Czy mogę po prostu nie odbierać pism z Sanepidu?
Nie, to bardzo niedobre rozwiązanie. Nie dość że nie wiesz co się dzieje w Twojej sprawie to jeszcze w żaden sposób nie wstrzymuje to jej biegu. Pisma wysłane na adres zamieszkania i nie podjęte w terminie uważa się za prawidłowo doręczone.

Podobnie jest gdy się przeprowadzisz. Jeżeli nie zawiadomisz Sanepidu o zmianie miejsca zamieszkania to będzie wysyłał pisma na stary adres. I pisma te będą uważane za prawidłowo doręczone. Wynika to z Kodeksu Postępowania Administracyjnego:
```
Art. 41. § 1. W toku postępowania strony oraz ich przedstawiciele i pełnomocnicy mają obowiązek zawiadomić organ administracji publicznej o każdej zmianie swego adresu.
§ 2. W razie zaniedbania obowiązku określonego w § 1 doręczenie pisma pod dotychczasowym adresem ma skutek prawny.
```

Prawidłowe doręczenie skutkuje dalszym biegiem sprawy, czyli wydaniem decyzji czy postanowienia. Jeżeli nie odwołasz się od decyzji czy postanowienia w ustalonym terminie, to akt ten staje się prawomocny.


###Nie odwołałem się w terminie, co teraz?
Nic straconego. W takim wypadku możesz zrobić dwie rzeczy:

1) Złożyć wniosek o stwierdzenie nieważności decyzji czy postanowienia. Wzór jest dostępny [tutaj](http://mobilkredyt.nazwa.pl/szczepienia/WIS%20stwierdzenie%20niewaznosci.doc). Prawo takie daje art. 156 KPA. Wprawdzie ten artykuł mówi o decyzji, ale art. 126 KPA mówi, że do postanowień na które przysługuje zażalenie stosuje się też przepisy art. 156. Czyli przepis ten dotyczy także postanowień.

Wniosek taki składa się do organu wyższej instancji, czyli jeżeli decyzję/postanowienie wydał Sanepid powiatowy to składa się do wojewódzkiego. Jeżeli wojewódzki Sanepid wydał decyzję/postanowienie to wniosek składa się do sądu administracyjnego.

Wniosek ten można złożyć w terminie do 10 lat od wydania decyzji/postanowienia. Unieważnienie decyzji/postanowienia skutkuje tym, że przestaje ono całkiem obowiązywać, czyli jest tak jakby go w ogóle nie było. Zatem przysługuje Ci zwrot wszystkich zapłaconych kwot (grzywny, kosztów egzekucyjnych) wraz z ustawowymi odsetkami.

2) Jeżeli z ważnych przyczyn nie mogłeś złożyć odwołania w terminie, możesz złożyć wniosek o przywrócenie terminu. Wynika to z art.58 KPA:
```
§ 1. W razie uchybienia terminu należy przywrócić termin na prośbę zainteresowanego,
jeżeli uprawdopodobni, że uchybienie nastąpiło bez jego winy.
```

Jeżeli np. byłeś w szpitalu i nie miałeś możliwości złożyć takiego odwołania to jest to uchybienie terminu bez twojej winy. Ważne jest to, że taki wniosek można złożyć do 7 dni od ustania przyczyny, czyli np po wyjściu ze szpitala. Razem z wnioskiem o przywrócenie terminu należy złożyć odwołanie.

Praktyka pokazuje, że punkt 2. może być zastosowany tylko w poważnych przypadkach, tak więc zwykle korzystaj z punktu 1.


###Czy sanepid może skierować sprawę do Sądu Rodzinnego?
Tak, ale zdarza się to rzadko i jest to bezskuteczne. W trzech znanych nam sprawach Sanepid wniósł do Sądu Rodzinnego wniosek o zobowiązanie rodziców do wykonania szczepienia.

Po rozpoznaniu sprawy Sąd Rodzinny uznał, że w sprawie braku szczepień ochronnych nie jest zasadne wydawanie zarządzenia opiekuńczego gdyż obowiązek szczepienia podlega egzekucji administracyjnej i z takiej drogi powinien organ skorzystać. Ponadto obowiązek ten jest sprecyzowany w ustawie, więc sąd nie może go konkretyzować w formie zarządzenia.

Podsumowując: zgłoszenie takie **nie ma podstawy prawnej**, naraża tylko rodziców na stres i dodatkowe koszty. Dlatego jeżeli Sanepid tak postąpi w Twojej spraw - skontaktuj się koniecznie. Napiszemy skargę do wyższych organów na bezprawne i szkodliwe działanie Sanepidu


W razie pytań, wątpliwości, problemów - pisz na forum w temacie [PROŚBY O POMOC](http://szczepienia.org.pl/viewtopic.php?p=121217) lub bezpośrednio do mnie: [brickbazooka@interia.pl](mailto:brickbazooka@interia.pl)
